(222a3) || ’phags pa dkon mchog brtsegs pa chen po’i chos kyi rnam graṅs le’u stoṅ phrag brgya
pa las le’u sum cu rtsa gcig (4) pa ste | gaṅ gā’i mchog gis źus pa luṅ bstan pa | bam
po phyed pa ||

rgya gar skad du | ārya gaṅgottara pari pritstshā nāma mahāyāna sūtra |bod skad du | ’phags
pa gaṅ gā’i mchog gis źus pa źes bya ba theg pa chen po’i mdo |

saṅs rgyas daṅ byaṅ chub sems dpa’ (5) thams cad la phyag ’tshal lo ||

’di skad bdag gis thos pa dus gcig na | bcom ldan ’das mñan yod na rgyal bu rgyal byed kyi tshal
mgon med zas sbyin gyi kun dga' ra ba na bźugs te |

de'i tshe groṅ khyer chen po mñan yod na dge bsñen ma gaṅ gā’i mchog ces bya ba źig gnas (6)
so ||

de nas dge bsñen ma gaṅ gā’i mchog mñan yod nas byuṅ nas rgyal bu rgyal byed kyi tshal mgon
med zas sbyin gyi kun dga’ ra ba ga la ba der soṅ ste phyin nas bcom ldan ’das kyi źabs la
mgo bos phyag ’tshal te phyogs gcig tu 'dug go |

phyogs gcig tu ’dug pa daṅ | (7) bcom ldan ’das kyis mkhyen bźin du dge bsñen ma gaṅ gā’i mchog
la gaṅ gā’i mchog khyod da gzod gaṅ nas ’oṅs źes smras so ||

gaṅ gā’i mchog gis gsol pa | bcom ldan ’das gaṅ źig gis sprul pa la smras te | khyod da gzod
gaṅ nas ’oṅs źes de skad bgyis na ji skad (b1) lan ’debs par ’gyur lags |

bcom ldan ’das kyis bka’ stsal pa | gaṅ gā’i mchog sprul pa la ni ’greṅ ba med | ’dug pa med
| ñal ba med | ’oṅ ba med | ’gro ba med | ’chi ’pho med | skye ba med na ’di nas ’oṅs so
źes de ci źig ston par ’gyur |

gaṅ (2) gā’i mchog gis gsol pa | bcom ldan ’das ci chos thams cad sprul pa lta bu lags sam |

bka’ stsal pa | gaṅ gā’i mchog de bźin no ||

gsol pa | bcom ldan ’das gal te chos thams cad sprul pa lta bu lags na | gaṅ gā’i mchog khyod
da gzod gaṅ nas ’oṅs (3) źes ci’i slad du smra |

bcom ldan ’das kyis bka’ stsal pa | gaṅ gā’i mchog sprul pa ni ṅan soṅ du mi ’gro | mtho ris
su mi ’gro | yoṅs su mya ṅan las ’das par mi ’gro na ci gaṅ gā’i mchog kyaṅ ṅan soṅ du mi
’gro | mtho ris su mi ’gro | yoṅs su mya ṅan (4) las ’das par mi ’gro ’am |gaṅ gā’i mchog
gis gsol pa | bcom ldan ’das gal te bdag gis dge bsñen ma gaṅ gā’i mchog sprul pa'i raṅ bźin
las gźan lags par mthoṅ na ni dge bsñen ma gaṅ gā’i mchog ṅan soṅ du mchi ba 'am mtho
ris su mchi ba (5) ’am yoṅs su mya ṅan las ’das par mchi ba ma lags so źes bdag sprul pa daṅ
bstun du yaṅ mi ruṅ lags na |

bcom ldan ’das bdag gis dge bsñen ma gaṅ gā’i mchog sprul pa’i raṅ bźin las gźan lags par ma
mthoṅ ste | bcom ldan ’das de ltar bdag gis ma (6) mthoṅ na dge bsñen ma gaṅ gā’i mchog ṅan
soṅ du mchi ba ’am | mtho ris su mchi ba ’am | yoṅs su mya ṅan las ’das par mchi ba źes
ji skad bstan par bgyi |

bcom ldan ’das de lta lags kyis kyaṅ g-yo ba daṅ | rlom sems daṅ | bskyod pa daṅ | spros pa
mchis na ji (7) ltar 'di sñam du bdag ṅan soṅ du ’gro ba ’am | mtho ris su ’gro ba ’am | yoṅs
su mya ṅan las ’das par ’gro ba’o sñam du sems lags te |

bcom ldan ’das mya ṅan las ’das pa’i dbyiṅs ni nams kyaṅ ṅan soṅ du mchi ba ’am | mtho ris su
mchi ba ’am | yoṅs su (223a1) mya ṅan las ’das par mchi ba ma lags te | bcom ldan ’das dge
bsñen ma gaṅ gā’i mchog kyaṅ de lta bu’i dbyiṅs can lags so ||

bcom ldan ’das kyis bka’ stsal pa | gaṅ gā’i mchog khyod ci yoṅs su mya ṅan las ’das pa la yaṅ
dag (2) par ma źugs sam |

gsol pa | bcom ldan ’das su źig gis mi skye ba la smras te | khyod yoṅs su mya ṅan las ’das
pa la yaṅ dag par ma źugs sam źes de skad bgyis na ji skad lan ’debs par ’gyur lags |

bcom ldan ’das kyis bka’ stsal pa | gaṅ (3) gā’i mchog mi skye ba źes bya ba ni mya ṅan las
’das pa’i tshig bla dags yin na de ci źig lan ’debs par ’gyur |

gaṅ gā’i mchog gis gsol pa | bcom ldan ’das ci chos thams cad ni mya ṅan las ’das pa daṅ mtshuṅs
pa lags sam |bka’ stsal pa | gaṅ gā’i (4) mchog de de bźin te | chos thams cad ni mya
ṅan las ’das pa daṅ mtshuṅs so ||

gsol pa | bcom ldan ’das gal te chos thams cad mya ṅan las ’das pa daṅ mtshuṅs pa lags na gaṅ
gā’i mchog khyod yoṅs su mya ṅan las ’das pa la yaṅ dag par ma źugs sam źes (5) ṅa ci źig
smra ste |

bcom ldan ’das su źig gis sprul pa la smras te | khyod yoṅs su mya ṅan las ’das pa la yaṅ dag
par ma źugs sam źes de skad bgyis na ji skad lan ’debs par ’gyur lags |

bcom ldan ’das kyis bka’ stsal pa | gaṅ gā’i mchog dri ba ’di (6) ni dmigs pa med pa’o ||

gsol pa | ci bcom ldan ’das kyis dmigs pa daṅ bcas pa’i smra bas smras lags sam |

bka’ stsal pa | gaṅ gā’i mchog dri ba ’di ni dmigs pa med mod kyi | ’on kyaṅ ’khor ’di na rigs
kyi bu ’am | rigs kyi bu mo ’du ba dag (7) yod de | de dag gi don chen por ’gyur bas dris
so ||

de ci’i phyir źe na | gaṅ gā’i mchog de bźin gśegs pas ni chos ñid ces bya ba yaṅ mṅon par rdzogs
par saṅs ma rgyas na gaṅ de las byuṅ ba’i chos yoṅs su mya ṅan las ’das pa la gnas pa
lhag la yod |

gsol pa | (b1) gal te bcom ldan ’das kyis chos ñid ces bgyi ba yaṅ mṅon par rdzogs par saṅs
ma rgyas te | de las byuṅ ba’i chos lta gaṅ źig mchis par gyur na bcom ldan ’das kyis byaṅ
chub kyi slad du ji ltar dge ba’i rtsa ba yaṅ dag par bsgrubs lags |

bcom ldan ’das (2) gyis bka’ stsal pa | gaṅ gā’i mchog gaṅ dmigs pa de ni dge ba’i rtsa ba ma
yin te | byaṅ chub sems dpa’ dge ba’i rtsa ba de ni gaṅ gi tshe yaṅ dag par sgrub pa de’i
tshe yaṅ bsam gyis mi khyab pa ñid mi ’dor ro ||gaṅ gi tshe yaṅ dag par mi sgrub pa de’i
tshe yaṅ bsam gyis mi khyab (3) pa ñid mi ’dor ro ||

gsol pa | bcom ldan ’das bsam gyis mi khyab pa la bsam gyis mi khyab pa źes bgyi ba ci’i slad
du bsam gyis mi khyab pa la bsam gyis mi khyab pa źes bgyi |

bcom ldan ’das kyis bka’ stsal pa | gaṅ gā’i mchog chos 'di ni sems (4) pas thob par bya ba
ma yin te | sems pas thob par byar mi nus so ||

de ci’i phyir źe na | ’di ltar ’di la ni sems ñid kyaṅ mi dmigs na gaṅ sems las rab tu byuṅ
ba’i chos lta ga la yod | gaṅ gā’i mchog sems mi dmigs pa ni bsam gyis mi khyab pa’i rgyud
ces (5) bya’o ||

bsam gyis mi khyab pa’i rgyud gaṅ yin pa de ni thob pa ma yin | mṅon par rtogs pa ma yin | śes
pa ma yin | mṅon sum du byas pa ma yin te | de ni thob par bya ba ma yin | kun nas ñon
moṅs pa ma yin rnam par byaṅ ba ma yin no ||

de ci’i phyir źe (6) na | gaṅ gā’i mchog ’di ltar de bźin gśegs pas ni chos thams cad nam mkha’
ltar ṅes par thugs su chud de | gaṅ gā’i mchog chos thams cad ni nam mkha' daṅ mtshuṅs
pa gñen po med pa'o ||

gsol pa | bcom ldan ’das gal te chos thams cad (7) nam mkha’ daṅ mtshuṅs pa gñen po ma mchis
pa lags na bcom ldan ’das kyis gzugs źes btags pa daṅ | tshor ba daṅ | ’du śes daṅ | ’du
byed rnams daṅ rnam par śes pa źes btags pa daṅ | phuṅ po rnams daṅ | khams rnams daṅ | skye
mched (224a1) rnams daṅ | rten ciṅ ’brel bar ’byuṅ ba daṅ | zag pa daṅ bcas pa daṅ | zag
pa ma mchis pa daṅ | kun nas ñon moṅs pa daṅ | rnam par byaṅ ba daṅ | ’khor ba daṅ | mya
ṅan las 'das pa źes btags pa ji lta bu lags || (2)

bcom ldan ’das kyis bka’ stsal pa | gaṅ gā’i mchog ’di lta ste dper na bdag bdag ces ’dogs kyaṅ
bdag gaṅ yaṅ mi dmigs pa de bźin du gaṅ gā’i mchog ṅas gzugs źes btags te gzugs gaṅ yaṅ
mi dmigs so ||

de bźin du ṅas tshor ba daṅ | ’du (3) śes daṅ | ’du byed rnams daṅ | rnam par śes pa źes btags
te rnam par śes pa gaṅ yaṅ mi dmigs so ||

phuṅ po rnams daṅ | khams rnams daṅ | skye mched rnams daṅ | rten ciṅ ’brel bar ’byuṅ ba daṅ
| zag pa daṅ bcas pa daṅ | zag pa med pa daṅ | (4) kun nas ñon moṅs pa daṅ | rnam par byaṅ
ba daṅ | ’khor ba daṅ | mya ṅan las ’das pa źes bya ba yaṅ ṅas btags te mya ṅan las ’das
pa gaṅ yaṅ mi dmigs so ||

gaṅ gā’i mchog ’di lta ste dper na smig rgyu rnams la ni chu yod med de mi dmigs so ||

gaṅ gā’i (5) mchog de bźin du ṅas gzugs źes bya bar btags kyaṅ gzugs gaṅ yaṅ mi dmigs so ||

ṅas tshor ba daṅ | ’du śes daṅ | ’du byed rnams daṅ | rnam par śes pa źes btags kyaṅ rnam par
śes pa gaṅ yaṅ mi dmigs so ||

phuṅ po rnams daṅ | khams (6) rnams daṅ | skye mched rnams daṅ | rten ciṅ ’brel bar ’byuṅ ba
daṅ | zag pa daṅ bcas pa daṅ | zag pa med pa daṅ | kun nas ñon moṅs pa daṅ | rnam par byaṅ
ba daṅ | ’khor ba daṅ | mya ṅan las ’das pa źes bya bar ṅas btags kyaṅ don dam par na de
(7) dag thams cad med ciṅ mi dmigs so ||

gaṅ gā’i mchog gaṅ chos la mchog tu ’dzin pa med par tshaṅs par spyad pa spyod pa de lta bu
ni legs par gsuṅs pa’i chos ’dul ba la tshaṅs par spyod pa la gnas pa yin no ||

gaṅ gā’i mchog mṅon pa'i ṅa rgyal can (b1) gnas dmigs nas tshaṅs par spyad par spyod pa de dag
gi tshaṅs par spyod pa de ni yoṅs su ma dag pa’o źes ṅa smra'o ||

gaṅ dag tshaṅs par spyod pa yoṅs su ma dag pa de dag ni zab mo rgyud chad pa’i chos ’di lta
bu ’di thos na dṅaṅs skrag par ’gyur te |

de dag skye ba daṅ | (2) rga ba daṅ | na ba daṅ | ’chi ba daṅ | mya ṅan daṅ | smre sṅags ’don
pa daṅ | sdug bsṅal pa daṅ | yid mi bde ba daṅ | ’khrug pa rnams las yoṅs su mi ’grol te
| de dag ni sdug bsṅal gyi skal ba can du ’gyur ro źes ṅa smra’o ||

gaṅ gā’i mchog da (3) ltar ram ṅa ’das pa’i phyi na yaṅ ruṅ ste | gaṅ dag zab mo rgyud chad
pa ’di lta bu’i chos ston pa de dag la mi gti mug pa dag gsod pa po’i ’du śes skyed par ’gyur
te | de ltar mi gti mug pa de dag log par zin pas bsad pa’i źe sdaṅ bskyed nas ṅan soṅ
du ’gro (4) bar ’gyur ro ||

gaṅ gā’i mchog gis gsol pa | bcom ldan ’das rgyud chad pa rgyud chad pa źes bgyi ba ci’i slad
du rgyud chad pa źes bgyi |

bcom ldan ’das kyis bka’ stsal pa | gaṅ gā’i mchog chos ’di ni rgyud gcad pa’am | dbye ba ’am
| rnam (5) par gźig pa ma yin te | de’i phyir rgyud chad pa źes bya ste | ’di ni yaṅ dag
pa’i mtha’ źes bya | bsam gyis mi khyab pa’i rgyud ces bya’o ||

de nas bcom ldan ’das kyis de’i tshe ’dzum pa mdzad do ||

de nas bcom ldan ’das kyi źal gyi sgo nas ’od zer kha (6) dog sna tshogs kha dog du ma ’di lta
ste | sṅon po daṅ | ser po daṅ | dmar po daṅ | dkar po daṅ | btsod ka daṅ | śel daṅ | dṅul
gyi kha dog lta bu dag byuṅ nas de dag gis ’jig rten gyi khams mtha’ yas mu med pa dag
snaṅ bar byas te ’od kyis khyab par (7) byas nas tshaṅs pa’i ’jig rten gyi bar du mṅon par
byuṅ ste slar log nas bcom ldan ’das kyi źal gyi sgor nub bo ||

de nas tshe daṅ ldan pa kun dga’ bos bla gos phrag pa gcig tu gzar te pus mo g-yas pa’i lha
ṅa sa la btsugs nas bcom ldan ’das ga la ba de logs (225a1) su thal mo sbyar ba btud de bcom
ldan ’das la ’di skad ces gsol to ||

bcom ldan ’das de bźin gśegs pa rnams ni rgyu ma mchis par ’dzum pa mi mdzad na ’dzum pa mdzad
pa’i rgyu gaṅ lags rkyen gaṅ lags |

bcom ldan ’das kyis (2) bka’ stsal pa | kun dga’ bo ṅas mṅon par śes te | sa phyogs ’di ñid
du de bźin gśegs pa stoṅ gis gaṅ gā’i mchog ces bya ba kho na’i dge bsñen ma śa stag las brtsams
te | chos kyi rnam graṅs ’di bśad do ||

dge bsñen ma de dag thams cad ni rab tu (3) byuṅ nas phuṅ po med pa’i mya ṅan las ’das pa’i
dbyiṅs su yoṅs su mya ṅan las ’das so ||

de nas bcom ldan ’das la tshe daṅ ldan pa kun dga’ bos ’di skad ces gsol to || bcom ldan ’das
chos kyi rnam graṅs ’di’i miṅ ci lags | ji ltar gzuṅ bar (4) bgyi |

bcom ldan ’das kyis bka’ stsal pa | kun dga’ bo chos kyi rnam graṅs ’di ni dri ma med pa źes
bya ste | ’di dri ma med pa źes bya bar zuṅ śig |

chos kyi rnam graṅs ’di bstan pa na dge sloṅ bdun brgya daṅ | dge sloṅ ma bźi brgya len pa med
par zag pa rnams (5) las sems rnam par grol lo ||

de nas ’dod pa na spyod pa daṅ | gzugs na spyod pa’i lha’i bu rnams kyis lha’i me tog rnams
daṅ | tsan dan gyi phye ma rnams mṅon par sprul te | bcom ldan ’das la gtor nas tshig ’di
skad ces

’di ltar groṅ khyer mñan yod (6) na dge bsñen ma ’di lta bu gnas la de de bźin gśegs pa daṅ
lhan cig tu smra yaṅ de’i lus ṅal bar yaṅ mi ’gyur ba daṅ | ji ltar yaṅ gaṅ gā’i mchog ’di
sṅon gyi rgyal ba la lhag par bya ba byas śiṅ dge ba’i rtsa ba bskyed pa daṅ | yun riṅ po
nas dge ba spyad pa daṅ || (7) yun riṅ po nas tshaṅs par spyad pa daṅ | saṅs rgyas maṅ po
la bsñen bkur byas pa ’di ni ṅo mtshar to źes smras so ||

bcom ldan ’das kyis bka’ stsal pa | lha’i bu dag de de bźin te | ’di ni sṅon gyi rgyal ba la
lhag par bya ba byas pa | dge ba’i rtsa ba bskyed pa | yun (b1) riṅ du tshaṅs par spyad pa
la gnas pa’o ||

bcom ldan ’das kyis de skad ces bka’ stsal nas | dge bsñen ma gaṅ gā’i mchog daṅ | lha daṅ |
mi daṅ lha ma yin daṅ | dri zar bcas pa’i ’jig rten yi raṅs te | bcom ldan ’das kyis gsuṅs
pa la mṅon par (2) bstod do ||||

